---
layout: post_page
title: בריאר - נעים להכיר
description: 
---

אתמול הכריז צוות הפיתוח של אפליקציית התקשורת [בריאר](https://briarproject.org/) (Briar) על הבשלת הקוד ויציאה משלב הבטא. ברשימה הזו אסקור כמה מהתכונות היחודיות של האפליקציה וההבדל בינה לבין אפליקציות תקשורת אחרות. למודאגים: לודה ובלעם ישובו בקרוב בפרקים חדשים.

---

כמו אפליקציות רבות, גם בריאר (Briar) היא אפליקציה שמאפשרת לאנשים לתקשר זה עם זה בצורה בטוחה. אפשר לשלוח הודעות לנמען אחד, ואפשר ליצור קבוצות ולשלוח ולקבל בהן הודעות. עד כאן, אין חדש תחת השמש. עם זאת, בריאר מציגה כמה תכונות יחודיות שיכולות להיות רלוונטיות מאוד לכולנו בעתיד הלא מאוד רחוק, ולכן חשוב וכדאי להכיר אותה.

בדומה לסיגנל, ההודעות שנשלחות באפליקציה מוצפנות מקצה אל קצה באמצעות פרוטוקול פתוח שנבדק ואושר על ידי שורה של מומחים. בניגוד לטלגרם וווטצאפ, כל ההודעות מוצפנות, כולל ההודעות הקבוצתיות. בנוסף, האפליקציה של בריאר מאפשרת גם הקמה של "פורומים", "בלוגים" והרשמה לתכנים חיצוניים באמצעות RSS.

וכאן אנחנו מגיעים להבדל הגדול ביותר שמציב את בריאר בקטגוריה משל עצמה. בניגוד לווטצאפ, טלגרם, וסיגנל, שדורשים תקשורת עם שרת מרכזי לצורך העברת ההודעות, בריאר פועלת ישירות ממשתמש למשתמש (Peer to peer, p2p), ממש כמו רשתות שיתוף הקבצים הוותיקות. למה זה חשוב? משטרים חשוכים יותר ופחות כבר חסמו גישה לווטצאפ, לטלגרם, ולסיגנל. גם כאן בארץ חסמו הגאונים במשרד התקשורת את הגישה לטלגרם בעקבות חוסר הבנה בסיסי של שופט שהוציא צו לספקיות הרשת. בסין, במצריים, ובמדינות נוספות, נחסמה הגישה לווטצאפ ואפילו לסיגנל על מנת למנוע מאקטיביסטים לתקשר זה עם זה בלי שהמשטר יוכל להאזין להם.

{:refdef: style="text-align: center;"}
![בריאר](/img/2018-05-11-01.png)
{: refdef}

בבריאר זה מורכב בכמה סדרי גודל. מכיוון שהתקשורת מתבצעת ישירות בין המשתמשים, אין אפשרות לחסום גישה לשרת אחד ולהוריד בפועל את השירות. יותר מכך, בריאר מאפשרת חיבור בין שני משתמשים על גבי הרשת האנונימית "תור" כך שגורמים מרושעים לא יוכלו לדעת מי מדבר עם מי, ומכיוון שהכל מוצפן באמצע, זה הופך את הניטור לקשה משמעותית.

עוד תכונה יחודית שמציגה בריאר היא עניין נדרש מאוד לכל אקטיביסט ואקטיביסטית שיוצאים להפגנות. בדיוק ברגע בו מתחממים העניינים, פתאום אין רשת. אין רשת, אי אפשר לתקשר. בריאר מאפשרת חיבור גם לא על גבי "רשת האינטרנט" (שדורשת ספק שירות שנתון לשליטת גורמים מרושעים), אלא ישירות בין המכשירים על ידי פתיחת רשת וויפי מקומית או באמצעות בלוטות', מה שמגביל משמעותית את היכולת של הגורמים המרושעים לנטר, לחבל, או אפילו לגלות את התקשורת.

בנוסף לשיחות אחד-על-אחד והשיחות הקבוצתיות, ישנם עוד שלוש תכונות נחמדות שקיימות באפליקציה: 
פורומים, שהם קבוצות דיון שמאפשרות דיון קבוצתי באמצעות פתילים (Threads) בנושאים מגוונים. בניגוד לשיחות קבוצתיות, כל מי שהוזמן לפורום יכול להזמין גם את חבריו שיוכלו להשתתף ולתרום לדיונים. 
תכונה נוספת היא "בלוגים", שמאפשרת למשתמשים לפתוח ערוץ בו הם מפרסמים את הגיגיהם ומי שנרשם לקבל עדכונים יקבל התראה בכל פעם שפוסט חדש נוסף לבלוג על ידי בעליו, ואפילו יוכל "לשתף" את הפוסט בבלוג שלו כדי שעוקביו יקבלו גם הם את התכנים. לא מאוד שונה מרשת חברתית.
תכונה שלישית היא האפשרות לקרוא פיד RSS. למה זה חשוב? כי התכנים מגיעים דרך הרשת האנונימית "תור", כך שאף אחד לא ידע על חיבתכם לחתלתולי חרסינה כחלחלים.

האפליקציה מאפשרת גם חיבור של "כפתור פאניקה" חיצוני (כמו של ריפל למשל) שימחק את כל החברים, התכנים, ואפילו יסיר את ההתקנה של האפליקציה במידה ונלכדתם או שנחשפתם על ידי גורמים מרושעים.

---

אבל, כמו שכולנו יודעים, לכל שדרוג בפרטיות יש מחיר. בבריאר מחיר הפרטיות בא על חשבון נוחות וקלות השימוש. על מנת להוסיף חברים, יש להיפגש פיזית, ולאפשר למכשירי הטלפון לסרוק קוד שמופיע על המסכים. מצד אחד זה מגביל משמעותית את היכולת שלנו להוסיף חברים שגרים רחוק, אבל מצד שני זה מבטיח שהחברים שאנחנו מוסיפים הם באמת מי שהם טוענים שהם, ולא, נניח, קפטן שקרכלשהו שמציג את עצמו כאקטיביסט מוכר המזדהה עם "המטרה".

מחיר נוסף שמשלמים המשתמשים הוא בחיי הסוללה. מכיוון שאין שרת מרכזי, על האפליקציה לבזבז משאבים מול כל משתמש בנפרד, דבר שהוא יקר יחסית בשימוש בסוללה וברשת. כמו כן, כרגע קיימת רק אפליקציה לאנדרואיד, כי אפל מקשה מאוד על חיבור בין משתמשים.

בעתיד מתכננים המפתחים להרחיב את יכולות האפליקציה ולהוסיף תכונות נוספות כמו שיתוף קבצים, מיפוי, עריכת מסמכים משותפת, הרחבת יכולות החיבור, קליינטים למערכות הפעלה נוספות, ועוד. 

בשורה התחתונה: בריאר היא אפליקציה שמשדרגת משמעותית את היכולת של אקטיביסטים ועיתונאים רציניים לתקשר בינם לבין עצמם. היא יכולה להתגלות כבעלת חשיבות רבה בעתיד בו יוטלו מגבלות נוספות על השימוש ברשתות, או כשהמשטר יחסום גישה לשירותים שונים שמשמשים היום לתקשורת, דבר שכבר קרה וקורה במשטרים דומים באזור.

להורדה והתקנה:

[מחנות גוגל פליי](https://play.google.com/store/apps/details?id=org.briarproject.briar.android) 

[מ f-droid](https://briarproject.org/fdroid.html)

[הורדה ישירה](https://briarproject.org/apk.html)

[לחטט בקוד המקור](https://code.briarproject.org/akwizgran/briar/tree/master)

[הוראות לבניה עצמית מקוד המקור](https://briarproject.org/building.html)



