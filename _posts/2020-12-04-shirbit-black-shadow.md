---
layout: post_page
title: אירוע הסחיטה של שירביט - ברוכים הבאים למציאות
description: 
---
בימים האחרונים נחשפת פעולת סחיטה מעניינת של חברת הביטוח "שירביט" על ידי קבוצת האקרים המכנה את עצמה "בלאק שאדו". מכיוון שהמון מומחים בעיני עצמם החליטו לשתף את הציבור בדעתם, חשבתי לעצמי - הי, גם אני מומחה בעיני עצמי, אולי גם אני אשתף את הציבור בדעתי! אז הנה השנקל שלי על מה שמתרחש, שאולי יתנגש מעט עם חלק מהתזות שנזרקות באוויר על ידי אחרים.

**זה לא טרור**

אז אמ;לק: תפסיקו לקרוא לכל דבר "טרור", זה מביך. בתור אדם שמכיר בצורה אינטימית עד כדי חוסר נוחות את מצב האבטחה ברשת הישראלית, המידע שנחשף על ידי "הצללים השחור" הוא לא יוצא דופן או רגיש במיוחד. לו ארגון טרור היה רוצה לעשות "פיגוע תודעתי" כמו שאוהבים כל מיני יוצאי ארגונים אפלים לכנות את זה, אני יכול לחשוב על לפחות עשר מטרות טובות יותר, פתוחות יותר, קלות יותר, ועם השלכות קשות יותר על החברה הישראלית, מאשר חברת ביטוח אחת. כשכל תעשיית הסייבר הישראלית מבוססת על יוצאי ארגונים ממשלתיים אפלים כאלה, כל נפיחה מצטיירת כמו פיגוע טרנס-גלקטי, כי זה פשוט הדבר היחיד שהם מכירים. 

בשנים האחרונות מצאתי אני, יחד עם כמה מידידי הטובים, מאות מערכות ישראליות פתוחות, חלקן ממשלתיות,  חלקן שייכות לגופים גדולים משמעותית מ"שירביט", ועדיין הארץ שקטה. למה? כי פשוט סיפרנו להם על הבעיה כדי שיוכלו להמשיך ולטאטא אותה מתחת לשטיח. *כל* ההבדל עכשיו הוא שמי שמצא את המערכת ניחן בחוש עסקי מפותח יותר ובמקום לקוות לאיזה בורקס כאות תודה מהחברות הפרוצות, שלא מגיע אף פעם, אגב, החליטו לנקוט עמדה נחושה יותר ולדרוש תשלום עבור הרשלנות הזו. זה הכל.

כאשר מצאנו את עצמנו במערכות של חברות גדולות יותר מ"שירביט" יכולנו לעשות בדיוק את אותו הדבר, אבל בחרנו לדווח. כאשר מצאנו את עצמו במערכת של שירות בתי הסוהר עם מידע אישי ורגיש על אלפי עובדים ביטחוניים, יכול לעשות את אותו הדבר, אבל בחרנו לדווח. כאשר מצאנו את עצמנו במערכות רפואיות רגישות מאוד - בחרנו לדווח. כאשר מצאנו את עצמו במערכות של משרדי ממשלה - בחרנו לדווח. כאשר מצאנו את עצמו במערכות פיננסיות מכובדות - בחרנו לדווח. 

ואלה באמת לא פרצות שדורשות תחכום מיוחד, אלא היכרות בסיסית עם דרכי הפעולה של אנשי פיתוח ותפעול עצלנים. "יצאה גרסה חדשה? אבל היום יום שלישי וסוף השבוע ממש מתקרב, נדחה את העדכון למתישהו אחר", "להקליד סיסמה מסובכת כל פעם שאני רוצה להיכנס למערכת? מה אני, איכר? 1234 זה קל ונעים", וכן הלאה. במקרה של "שירביט" רשימת הכשלים ארוכה ומביכה, החל משרת VPN עם חולשות ידועות בנות כשנתיים שלא עודכן כי תירוצים, גרסת שרת דוא"ל לא מעודכנת, המשך בטביעת רשת גדולה משמעותית מהנדרש, כולל חשיפה של שרתי פיתוח ובדיקות לרשת הציבורית, ניהול גיבויים לא נכון, והרשימה עוד ארוכה. הם לא יוצאי דופן,הם פשוט נתפסו הפעם עם הסנדלים על האוזניים, כי סייבר סייבר זו בעיה רק כשהיא הופכת לבעיה. עד אז תנו לגאון הצעיר משמונה גרביים משכורת מנופחת כי הוא זורק ביטויים אניגמטיים כמו "פרוקסי" לאוויר, ואף אחד לא רוצה להתווכח כדי לא להצטייר כלא מבין בסייבר סייבר, חלילה.

**משא ומתן בקולחוז**

וזה מוביל אותנו לעניין הבא: ניהול המו"מ עם הפורצים. קהילת הסייבר סייבר רוחשת ובוטשת עם שלל דעות אם צריך לנהל מו"מ או לא צריך לנהל מו"מ כאילו אנחנו בקולחוז, וכאילו מדובר באירוע בודד שיש להסכים על דרך הטיפול בו לטובת הכלל. זו אכן ראיית עולם קסומה ומכובדת, אך למרבה הצער היא לא מאוד מחוברת למציאות. המקרה הזה הוא מקרה זניח יחסית (עם כל הכבוד לעוסקים בדבר, ויש כבוד, לחלקם). הפורצים יודעים את זה, ולכן לא מתכופפים סנטימטר. העניין כאן הוא לא "שירביט", אלא הארגון הבא בתור שרואה את הסצנה המביכה הזו ומצקצק. כשתיגמר הסאגה הזו עם המידע של כולנו בחוץ ועם השלכות קשות על המשך קיומה של חברת הביטוח הישראלית, מנהל הארגון הבא בתור (שכבר מוכן במגירה) ישלם כמו כבש מנומס כי הוא לא רוצה להיות במצב של "שירביט". ככה מנהלים מודל כלכלי איתן, והאמירות המגוחכות של "זה טרור כי הם לא רוצים באמת כסף" מצביעות על חוסר הבנה בסיסי מאוד של התעשייה הזו, ולמרבה הצער והאימה - אלה האנשים שמקבלים כסף, והרבה ממנו, כדי לנהל אירועים מסוג זה.

אירוע הסחיטה הבא כבר מוכן. זה לא טרור, וזו לא עוגת בננות, זו סחיטה ישנה וטובה. עושה רושם שהפריצה ל"שירביט" החלה כבר לפני מספר חודשים, ונכון להניח שזה לא רק שם. הדרך בה מתנהלים הסוחטים היא בדיוק הדרך בה הם צריכים להתנהל בהתאם למודל שאנחנו מכירים היטב ממדינות אחרות. העובדה שבארץ עדיין לא היה אירוע ציבורי בקנה מידה כזה היא קוריוז, ועדיין אין בו שום דבר מיוחד לעומת עשרות ומאות מקרים דומים ברחבי העולם. יש פירצה, אם בשל רשלנות של הארגון הנפרץ או בשל מיומנות מיוחדת של הארגון הפורץ, ומכאן הדברים מתנהלים. אם הפורצים יתכופפו - הם מאותתים שיש פה ברירה. אם לא יתכופפו - אולי לא יקבלו כסף הפעם, אבל הפעם הבאה תהיה קלה יותר משמעותית. זו אסטרטגיה מוכרת, וניסיון לתלות עליה תיאוריות מופרכות שמתאימות לראיית העולם הביטחונית ממנה באים רבים מהמומחים הישראלים - מיותרת.

**אז מה צריך לעשות**

וכאן אנחנו מגיעים לשאלת מיליון הדולר, שכמו כל דבר מתחלקת לכמה חלקים: מדיניות, מדיניות, ומדיניות.

ראשית, יש להכיר בכך שלא מדובר באירוע בודד, ווודאי וודאי לא באירוע חריג. כשמבינים את זה, יש לעצור רגע, ולהניח תשתית לאומית לטיפול במקרים כאלה. רק השנה *דווחו* יותר ממאתיים ארועי כופרה בישראל, וסביר להניח שבפועל היו הרבה יותר. אז נהדר ש"מערך הסייבר" מוציאים עלונים שמטרתם לחנך את הציבור (ברצינות, זה חשוב), אבל חסר פה נדבך משמעותי - והוא מדיניות מו"מ עם סחטנות כזו. קל להשליך את ההחלטה על המנכ"ל האומלל של ארגון שכל המידע שלו נמצא בידיים של סחטנים, אבל זה רק יעודד מתקפות נוספות. חוק האוסר תשלום כופר, למשל, יניח תשתית אחרת למשא ומתן, ואולי ישכנע פורצים להתמקד במדינות אחרות, שם קל יותר להוציא כספים. המחיר לא יהיה פשוט, אבל שוב - מי שרוצה את המידע שלנו - יקח אותו, זה באמת לא מסובך. מי שרוצה לעשות ממנו כסף בדרכים נכלוליות - זה כבר סיפור אחר, ובזה אפשר לטפל.

דבר נוסף שמומלץ מאוד לכל ארגון לעשות - הוא להגדיר מדיניות ניהול ארועים כאלה. ארגון שיש לו תכנית מגירה למה לעשות ביום שמתקבלת דרישה כזו - לא יתפס עם חותלות וורודות ושירים של "טקטרוניקס" ברקע. תכנית כזו תקיף גיבויים (ושיוריות בכלל), עדכון גרסאות, בדיקות חדירה רבעוניות לכל הפחות, קווי מתאר לניהול מו"מ, ועוד רשימה ארוכה של דברים שיש לעשות כדי להיות מוכנים ליום בו מתקבלת הודעה כזו. זה לא דבר יקר, אבל זה דבר נחוץ, וזה תהליך שחייב להיות מובל על ידי המנכ"ל ושחשיבותו תהיה ברורה לכל עובדי החברה.

אגב, כחלק ממדיניות ארגונית כזו אפשר להקים גם תכניות "באונטי" שיאפשרו לחוקרי אבטחה מנומסים לדווח על פרצות ולקבל תמורתן כמה שקלים. זה עובד בכל העולם, ואין שום סיבה שזה לא יעבוד גם אצלנו. כרגע אני מודע לתכנית באונטי רק בחברה ישראלית אחת, וזה חבל.

**דבר אחרון**

יחד עם ידידי אנחנו נתקלים בשלל תגובות מהארגונים להם אנחנו מאסגרים את הפרצות שאנחנו מגלים, החל מהתעלמות טוטאלית (וסגירה של החור בשקט, כאילו לא היה שם מעולם) ועד איומים בתביעות, במשטרה, ובעירוב שב"כ שיקח אותנו למרתפיו. זו לא הדרך, כי אם ככה מתייחסים לאנשים עם כוונות טובות, אין פלא שבסוף באים צללים שחורים.

בתקופה האחרונה, בעקבות מספר מקרים מאכזבים מאוד בטיפול הלקוי מצד הארגון הדולף וביחס לו זכיתי, פשוט הפסקתי לדווח כמעט לחלוטין, למרות שהרשימות עדיין ארוכות מאוד. בעקבות דליפות מידע משמעותיות מאוד כמו זו של מערכת ה"אלקטור" - שלא קרה איתן כלום - הבנתי שאין פה באמת רצון לתקן, אלא יש בעיקר רצון לטאטא את הבעיות מתחת לשטיח. הפצעתם של "הצללים השחורים" היא פועל יוצא של המדיניות הזו, כי כאמור - מה שלא לומדים בכח, לומדים בהרבה יותר כח.

ישראל לא ממציאה פה כלום, ופרט ללצווח "טרור" או "אנטישמיות" בכל פעם שקורה פה משהו לא נעים שקורה בכל יום בכל מקום אחר בעולם זה מעבר למביך. בראייה מפוכחת יש להודות שהעובדה שאירוע ציבורי כזה קורה רק עכשיו ולא קודם היא ברכה, ושצריך לצפות לעוד הרבה כאלה. כאמור, מהיכרות אינטימית עם הרשת הישראלית - ארגון פשיעה עם מספיק עזוז יכול לעשות פה מילארדים, והפוקוס שמקבל האירוע ב"שירביט" רק יקדם את הנושא. לכשלעצמי, אני שוקל ברצינות השקעה בתעשיית הפופקורן, כי הולך להיות מעניין מאוד.

