---
layout: post_page
title: איך נחשפה רשת של צייצנים פוליטיים בעברית
description: 
---

לרבים ממשתמשי רשת "טוויטר" בארץ ישנה הרגשה שבזמן האחרון השיח משתנה. מה שהיתה פעם קהילה אקסקלוסיבית וקטנה של יודעי ח"ן הפך המוני יותר, כדרך כל פלטפורמה, וזה טבעי. אבל זו לא רק הגדילה האורגנית של הקהילה, או "הפיד" כפי שהוא מכונה בחיבה. התחושה היא שלא מדובר רק באנשים אמיתיים, בשר ודם, שהצטרפו לצייץ, אלא שיש שם עוד משהו. במהלך השבועות האחרונים ניסיתי לבדוק אותה תחושה, וברשימה זו אפרט חלק מהממצאים. אקדים ואומר שאני לא מתכוון להצביע על האחראים או לשער השערות, אלא רק להציג את העובדות כפי שהן מובנות לי כרגע.

אמ;לק: ככל הנראה יש כמה רשתות נפרדות, אחרי אחת מהן הצלחתי להתחקות באמצעים טכניים פשוטים ולהראות שהיא אכן רשת ושהחשבונות השותפים בה הם "בוטים" שמצייצים בעיקר על פוליטיקה מהצד הימני של המפה בניסיון חובבני להשפיע על השיח. 

אבל לפני כל זה, כדאי להבין את הבעייתיות בעצם קיומה של רשת כזו, וקצת על הפרטים הטכניים שמאחורי הציוצים. אם אין לכן כח לקרוא את ההקדמה שתדבר על העניינים האלה, אתן מוזמנות לזנק קדימה לכותרת "הממצאים".

{:refdef: style="text-align: center;"}
![twitter network](/img/2018-08-05-12.png)
{: refdef}


**רשתות, בשביל מה הן טובות?**

אנשים מבלים את זמנם ברשתות חברתיות מכמה סיבות, שאחת העיקריות שבהן, בעיני, היא שהרשתות מהוות קהילה של בני אדם, ושאנחנו יצורים חברתיים. בשביל משתמשים רבים "הפיד" הוא הקהילה שפעמים רבות יוצאת מגבולות הרשת ויוצרת מפגשים בעולם האמיתי. בפיד יש גם אפשרויות שאין בעולם האמיתי כמו למשל השתקה של קולות מרגיזים, או אפילו חסימה של טרולים ומטרידנים למיניהם (ואלוהים עדי שלא חסר מהם). 

הפיד הוא גם מקום בו חולקים דעות, מתווכחים עליהן, ולפעמים אפילו משנים אותן בעקבות אותם ויכוחים. וכאן נכנסים לפעולה הבוטים. מכיוון שזה שדה הפעולה בו אפשר להשפיע (לכאורה) על דעות של אנשים, כל מיני גופים בעלי אינטרסים מבקשים לקחת בו חלק. ברם, כדי ליצור איזשהו אפקט בעל משמעות, צריך לייצר "הסכמה" רחבה, ולכן בונים הגופים הללו רשתות של בוטים (מלשון רובוט) שיעצימו את המסר אותו הם מבקשים להפיץ. במקום שאדם אחד יגיד דבר אחד, כמות גדולה של חשבונות אומרים את אותו הדבר. מחקר שבוצע אודות הבחירות בארצות הברית ב-2016 מצא [שכ-20% מהשיח בפיד על נושאים הקשורים בבחירות](http://firstmonday.org/ojs/index.php/fm/article/view/7090/5653) התבצע על ידי "בוטים" כאלה. מכיוון שעל פי המימרה הפופולרית "באינטרנט אף אחד לא יודע שאתה חמוס", מבחינת המשתמשים האחרים ברשת, הבוטים הללו הם אנשים אחרים, אמיתיים לחלוטין. אף אחד לא יודע שהם בעצם רובוטים קטנים ומרושעים שנועדו להסית את הדיון.

סיבה נוספת לקיומה של האוטומציה הזו היא הרעלה של השיח עד שיהיה בלתי אפשרי להמשיך ולנהל דיון אינטיליגנטי ויעיל. במקסיקו, למשל, רשתות בוטים [התקיפו ואיימו על חייהם](https://motherboard.vice.com/en_us/article/mg4b38/mexicos-troll-bots-are-threatening-the-lives-of-activists) של אקטיביסטים כדי להמאיס עליהם את השימוש בפלטפורמה, רשת אחרת [התקיפה](https://www.theglobeandmail.com/opinion/i-tweeted-about-harper-then-the-twitter-bots-attacked/article31591910/) פרופסור קנדי שצייץ נגד גזענות, עיתונאי פיני שביקש מהציבור לחלוק את ניסיונם על בוטים רוסים [הותקף](https://www.nytimes.com/2016/05/31/world/europe/russia-finland-nato-trolls.html?_r=1) על ידי, ובכן, בוטים רוסים, והדוגמאות עוד רבות. 

**סוגים של רובוטים**

רוב הבוטים ברשת הם פיסות קוד פשוטות יחסית שמקבלות קריאה ממרכז שליטה, ומבצעות אותה. הקריאה יכולה להיות "ציוץ", "לייק", או "ריטווט". תפקידם של רוב הבוטים הוא פשוט להעצים מסר של אדם או של בוט אחר. כשאתם רואים ציוץ שיש לו אפס ריטווטים ואפס לייקים, הוא יתקבל אצלכם אחרת מציוץ שיש לו כבר מאה ריטווטים ושש מאות לייקים. ציוץ שקיבל "יחס" יתקבל בצורה רצינית הרבה יותר מציוץ שלא קיבל יחס, ולנו אין את הכלים לדעת האם מדובר ביחס אמיתי או מזויף. אם מאות אנשים חושבים שהתוכן המופיע לפניכם הוא בעל ערך, אוטומטית אנחנו נעצור רגע ונחשוב אולי באמת יש לו ערך, למרות התוכן המטופש. זה התפקיד הראשון של הבוטים: לתת ערך לזבל.

תפקיד נוסף הוא להפיץ תוכן. נניח שלמישהו יש אינטרס להפיץ מידע לפיו אמא של פוליטיקאי כלשהו היא ממוצא אתני מסוים. אם רק אדם אחד יגיד את זה, תוכלו לפטור אותו כהזוי. אבל אם תראו את זה מופיע מעוד מקור, ומעוד אחד, ומעוד אחד, לאט לאט הספק יתחיל לכרסם, ואם הציוצים האלה יגיעו עם "ערך" של לייקים וריטווטים כמו שראינו בסעיף הקודם, הספק רק יתעצם. ככה יוצרים נרטיב. אם אדם אחד אומר לך שאתה ברווז - אולי הוא משוגע; אם שני אנשים אומרים לך שאתה ברווז - זה כבר חשוד; ואם שלושה אנשים אומרים לך שאתה ברווז - לכל הפחות תלך ותסתכל במראה.

תפקיד שלישי הוא להפיץ ספק. צייצן אוסף מידע ויוצר גרף שמראה מגמה? הבוטים יגיבו לציוץ ב"אבל לא לקחת בחשבון את צבע הגרביים" או "המקור שלך לא אמין, המספרים האמיתיים מראים תוצאה הפוכה". רבים מאלה שיחשפו לציוץ המקורי, יחשפו גם לספקות שזרעו הבוטים, במיוחד אם הם מקדימים ומגיבים ראשונים. כמובן שלא כל התגובות יהיו אינטיליגנטיות, תחשבו על טוקבקים באתרי חדשות. [יניב שושני](https://twitter.com/yanivro81/status/1025433426927804416) המעולה מכנה אותם "בוטבקיסטים".

תפקיד רביעי, כמו שהזכרנו קודם, הוא לתקוף. מרכז השליטה יכול "לסמן" חשבון מסוים כמטרה, ואז כל הבוטים החברים ברשת יתנפלו עליו בקללות וגידופים. לא כל אחד יוכל לעמוד במתקפה כזו, ואקטיביסטים רבים שנפלו קורבן לעליהום כזה לקחו פסק זמן מהפיד, לשמחת הניצחון של מפעילי רשת הבוטים.

עוד כדי להוסיף לאמינות, רבים מהבוטים לוקחים את ה"ביו" (התיאור) שלהם ממשתמשים אחרים, ואת התמונה פשוט מחיפוש בגוגל-תמונות. הפרקטיקה הזו מכונה "מסיכת בשר" (Flesh-mask), ונועדה לבלבל את מי שמביט בפרופיל לטעות שמדובר בבן אדם.

אבל חשבונות שרק מפיצים מידע הם חשבונות חשודים. כדי להגביר את האמינות שלהם, עליהם גם לצייץ על דברים "רגילים" כמו "שבת שלום ומבורך" או "אין על סמבוסק כמהין עם חלבה", וגם לבצע אינטראקציה עם חשבונות אמיתיים. מכיוון שלא פשוט להתחזות לאדם (מבחן טורינג וכל זה), רשתות רבות מעסיקות בני אדם שימלאו את התפקיד הזה. מדי פעם "ישתלט" אדם אמיתי על החשבון ויבצע בו אינטראקציה עם בני אדם אחרים.

כפי שאתם ודאי מתחילים להבין, זה לא עסק זול להפעיל רשת יעילה כזו. הרשת הרוסית שתמכה בטראמפ, למשל, עלתה מעל מיליון דולר בחודש. הרשת עליה אדבר בהמשך עולה (למיטב הערכתי) כמה אלפי דולרים בחודש.

**מהו ציוץ**

כמו כל פיסת מידע, גם ציוץ מורכב מהתוכן (למשל: "אכלתי בורקס") וממטא-מידע שמתאר את התוכן (למשל: נכתב על ידי נעם, בשעה 12:05 ביום חמישי, מאזור המוסכים בפרדס חנה). כתבתי בעבר על [הכח העצום הגלום במטא-מידע](https://tech.b48.club/2018/05/27/meta-data.html), ואם החמצתם אתם מוזמנים ללכת ולקרוא עכשיו, אני אחכה.

{:refdef: style="text-align: center;"}
![waiting](/img/2018-08-05-0.png)
{: refdef}

הי שוב, מקווה שנהנתם מהפוסט ההוא. בואו נמשיך. הנה לפניכם [ציוץ לדוגמה](https://twitter.com/noamr/status/1026031663103520768):

{:refdef: style="text-align: center;"}
![example tweet](/img/2018-08-05-1.png)
{: refdef}


אבל מאחוריו מסתתר הרבה יותר מידע אליו אפשר להגיע באמצעים טכניים. אני, למשל, השתמשתי בכלי בשם [טוויט.שה](https://github.com/piroor/tweet.sh) (Tweet.sh) שהוציא את הפלט הבא:

> {
>  "created_at": "Sun Aug 05 09:06:25 +0000 2018",
>  "id": 1026031663103520800,
>  "id_str": "1026031663103520768",
>  "text": "זה ציוץ לדוגמה",
>  "truncated": false,
>  "entities": {
>    "hashtags": [],
>    "symbols": [],
>    "user_mentions": [],
>    "urls": []
>  },
>  "source": "<a href=\"http://twitter.com\" rel=\"nofollow\">Twitter Web Client</a>",
>  "in_reply_to_status_id": null,
>  "in_reply_to_status_id_str": null,
>  "in_reply_to_user_id": null,
>  "in_reply_to_user_id_str": null,
>  "in_reply_to_screen_name": null,
>  "user": {
>    "id": 109789717,
>    "id_str": "109789717",
>    "name": "Noam R",
>    "screen_name": "noamr",
>    "location": "Israel",
>    "description": "‏‏גודווין צדק",
>    "url": "https://t.co/dCxjXhJnC6",
>    "entities": {
>      "url": {
>        "urls": [
>          {
>            "url": "https://t.co/dCxjXhJnC6",
>            "expanded_url": "http://b48.club",
>            "display_url": "b48.club",
>            "indices": [
>              0,
>              23
>            ]
>          }
>        ]
>      },
>      "description": {
>        "urls": []
>      }
>    },
>    "protected": false,
>    "followers_count": 7324,
>    "friends_count": 763,
>    "listed_count": 106,
>    "created_at": "Sat Jan 30 07:51:14 +0000 2010",
>    "favourites_count": 74913,
>    "utc_offset": null,
>    "time_zone": null,
>    "geo_enabled": true,
>    "verified": false,
>    "statuses_count": 75573,
>    "lang": "en",
>    "contributors_enabled": false,
>    "is_translator": false,
>    "is_translation_enabled": false,
>    "profile_background_color": "C0DEED",
>    "profile_background_image_url": "http://abs.twimg.com/images/themes/theme1/bg.png",
>    "profile_background_image_url_https": "https://abs.twimg.com/images/themes/theme1/bg.png",
>    "profile_background_tile": false,
>    "profile_image_url": "http://pbs.twimg.com/profile_images/798056114143326208/-Q7fPfBx_normal.jpg",
>    "profile_image_url_https": "https://pbs.twimg.com/profile_images/798056114143326208/-Q7fPfBx_normal.jpg",
>    "profile_banner_url": "https://pbs.twimg.com/profile_banners/109789717/1403849853",
>    "profile_link_color": "1DA1F2",
>    "profile_sidebar_border_color": "C0DEED",
>    "profile_sidebar_fill_color": "DDEEF6",
>    "profile_text_color": "333333",
>    "profile_use_background_image": true,
>    "has_extended_profile": true,
>    "default_profile": true,
>    "default_profile_image": false,
>    "following": false,
>    "follow_request_sent": false,
>    "notifications": false,
>    "translator_type": "none"
>  },
>  "geo": null,
>  "coordinates": null,
>  "place": {
>    "id": "2ee7eeaa84dbe65a",
>    "url": "https://api.twitter.com/1.1/geo/id/2ee7eeaa84dbe65a.json",
>    "place_type": "country",
>    "name": "Greece",
>    "full_name": "Greece",
>    "country_code": "GR",
>    "country": "Greece",
>    "contained_within": [],
>    "bounding_box": {
>      "type": "Polygon",
>      "coordinates": [
>        [
>          [
>            19.3729582,
>            34.8020213
>          ],
>          [
>            29.6447644,
>            34.8020213
>          ],
>          [
>            29.6447644,
>            41.7485356
>          ],
>          [
>            19.3729582,
>            41.7485356
>          ]
>        ]
>      ]
>    },
>    "attributes": {}
>  },
>  "contributors": null,
>  "is_quote_status": false,
>  "retweet_count": 0,
>  "favorite_count": 1,
>  "favorited": false,
>  "retweeted": false,
>  "lang": "iw"
> }
{: .acode}

למשל, אתם יכולים לראות את הפרטים על המצייץ הנאה, כמה חברים יש לו, כמה עוקבים, כמה סטטוסים הוא פרסם, ולהסיק מהמידע הזה את מידת ההשפעה שלו. מצייץ עם שלושה עוקבים כנראה משפיע פחות עם משתמש עם שלוש מאות אלף עוקבים. עוד אפשר לראות את השפה של המשתמש והשפה של הציוץ, במקרה הזה גם את המיקום ממנו נשלח הציוץ (כן, אני ביוון, בחופש, כותב את הפוסט הזה. אל תשפטו אותי). אפשר לראות אם יש מינשון (ציון שם משתמש אחר), האשטג, מדיה (תמונה או וידאו), או לינק לאתר חיצוני. האם הציוץ הוא תגובה לציוץ אחר, ואם כן, איזה ציוץ, ואפשר לראות גם איך נשלח הציוץ הזה. במקרה הזה מדובר באתר הרשמי של טוויטר באמצעות הדפדפן. אם, למשל, הציוץ נשלח דרך טלפון המידע הזה יופיע כאן. ציוצים שנשלחים אוטומטית מפייסבוק או מאפליקציות אחרות גם יופיעו ככאלה, ובכלל יש כאן לא מעט מידע שאפשר לעבד.

**הממצאים**

כאמור, לרבים בפיד היתה תחושה שהם מוקפים בבוטים. לפני מספר שבועות ביקשתי מידידי לשלוח לי חשבונות בהם הם חושדים, וקיבלתי מאות מהם. מתוך אותן מאות, הצלחתי לאשר באמצעים שונים שלא מדובר בבוטים אלא בבני אדם. זה לא תמיד קל, כי יש אנשים שאינם, איך לומר, הכפיות החדות ביותר במגירה, אבל הגעתי לרמת וודאות סבירה שאפשר לפסול אותם כבוטים.

את אלה הנותרים הכנסתי לרשימה עליה רץ סקריפט קטן שהביא מידע על ציוצים שלהם (מטא-מידע כמו זה שראינו למעלה) ואותו הכנסתי למטחנה נוספת על מנת לנסות ולמצוא דפוסים. אני די משוכנע שהצלחתי לזהות מספר רשתות נפרדות, כל אחת סובבת סביב נושא מעט שונה ומכילה צייצנים אחרים, חלקן מתוחכמות יותר וחלקן פחות, אבל הפעם אני רוצה להתמקד בפשוטה ביותר מביניהן, כי הכי קל יהיה להבין מדוע היא רשת בלי להידרש לטופולוגיות מורכבות או לניתוחים מסובכים מדי.

ובכן, לרשת הספציפית הזו יש מפעיל דביל. מדוע דביל? כי הוא (או היא) לא שמעו על מטא-מידע. בואו נביט רגע שוב במטא מידע של הציוץ לדוגמה שהבאתי למעלה. אתם רואים את המקור (source)? בציוץ הנ"ל הוא מופיע כדפדפן שמשתמש באתר של טוויטר. לגיטימי. ברם, במקרה של חברי הרשת הספציפית הזו - מדובר בפלטפורמה לניהול קמפיינים של מדיה חברתית בשם SocialReport. פיסת המידע של ה"מקור" נראית אצלהם ככה:

> "source":"\u003ca href=\"https:\/\/www.socialreport.com\" rel=\"nofollow\"\u003eSocialReport.com\u003c\/a\u003e"
{: .acode}

ומהי אותה פלטפורמה? ובכן, היא מאפשרת למנהלי מדיה חברתית לנהל את הקמפיינים שלהם בצורה אוטומטית. המטרה שלה, כפי שהיא מוצגת באתר, היא "להעצים את המסר", והיא נותנת להם כלים שנועדו לעשות להם חיים קלים יותר. למשל, היא מאפשרת לתזמן ציוצים בין מספר חשבונות, כך שציוץ של חשבון אחד יפורסם בשעה מסוימת, וחשבונות אחרים יפיצו אותו בשעות אחרות על מנת לוודא שכמה שיותר אנשים יחשפו למסר שלו.

{:refdef: style="text-align: center;"}
![socialreport screenshot](/img/2018-08-05-2.png)
{: refdef}


{:refdef: style="text-align: center;"}
![socialreport screenshot](/img/2018-08-05-3.png)
{: refdef}


אבל זה לא הכל. 

הצייצנים שחלק מציוציהם נשלחים דרך הפלטפורמה הזו עוקבים כולם זה אחרי זה, מפברטים (עושים לייק, לצעירים מביניכם) ומרטווטים זה את ציוציו של זה. רוב החשבונות מתחזים להיות נשים צעירות, חלקן חיילות, שבין ציוץ פוליטי אחד למשנהו עוסקות בפרסום תמונות מנופי ארצנו וברכות שבת שלום מושקעות.

חלק מהחשבונות, כפי ששם לב ידידי היקר רן בר זיק, פשוט מעתיקות מילה במילה ציוצים של אנשי ימין דה לה שמאטע ומצייצות אותם כפי שהם. אני לא יודע אם לאותם אנשי ימין יש קשר לרשת הזו, אבל המסרים שלהם זוכים להפצה על ידיה. למשל כאן מופיע ציוץ של נחמיה גרשוני, פעיל ימין המקורב לכמה מוקדי כח בפוליטיקה הישראלית, שמכנה אותי (כן כן, את כותב שורות אלה) יהודי-נבל, וזוכה מיד להפצת המסר שלו על ידי הבוטים. מעניין. למען ההגינות אציין שהבוטים לא מצטטים רק אנשי ימין מובהקים כמו בדוגמה להלן, אבל למיטב מציאתי כן מהדהדים רק מסרים שנוחים לימין.


{:refdef: style="text-align: center;"}
![gershuni de la shmate](/img/2018-08-05-4.png)
{: refdef}


חשבונות אחרים מהללים את ראש הממשלה הישראלי בנימין נתניהו, ושמים את תמונתו כתמונת הרקע שלהם:


{:refdef: style="text-align: center;"}
![Benjamin Netanyahu background](/img/2018-08-05-5.png)
{: refdef}


הבחורה, כפי שיכולתם לנחש, אינה באמת "לימור גירבי" כפי שטוען הפרופיל, אלא "[דוגמנית הסקס מריה דורמק](http://republika.info/showbiz/modelja-seksi-me-e-rrezikshme-e-momentit-foto)" כפי שהיא מכונה ברחבי הרשת. תמונתה מופיעה בחיפוש של "Israeli military girls", ומשם כנראה היא גם מצאה את דרכה לתמונת הפרופיל המזויף. אינני יודע מה אומר הדין הישראלי לגבי התחזות לחיילת כדי להשפיע על השיח הפוליטי בארץ, אבל אני נוטה להאמין שהוא לא בעד.

{:refdef: style="text-align: center;"}
![israeli military girls](/img/2018-08-05-6.png)
{: refdef}

גם הפרופיל של "דניאל ליאור" מציג את תמונתה של הדוגמנית הישראלית "[יעל שלביה](https://en.wikipedia.org/wiki/Yael_Shelbia)".

{:refdef: style="text-align: center;"}
![stolen profile picture](/img/2018-08-05-7.png)
{: refdef}

וככה זה בכל הפרופילים שבדקתי. כל אחד ואחד מהם מופעל על ידי הפלטפורמה של Social Report, וכל אחד ואחד מהם מציג תמונה של דוגמנית או כוכבת רשת שחלקן מעדיפות לפרסם את עצמן לבושות במעט מאוד בגדים, אם בכלל. אני מציין את העובדה הזו רק משום שבציוציהן המסורת והדת תופסות מקום מרכזי, ולכן הדיסוננס.

מבחינת התכנים יש מגוון גדול, שכאמור, למיטב מציאתי, רובו המוחלט נוטה לצד הימני של המפה. לעיתים אפשר למצוא שם פנינים כמו זו המכנה את נשיא ארצות הברית "משיח":

{:refdef: style="text-align: center;"}
![trump is not the messiah](/img/2018-08-05-8.png)
{: refdef}

עוד מהדהדים החשבונות תקיפה על רקע גזעני ואת הטענה (שנשמעת גם מדפי מסרים "רשמיים" יותר) לפיה "השמאל" מממן את המחאות השונות סטייל הפרוטוקולים של זקני ציון. האירוניה, אגב, מוסרת ד"ש. ( בתמונה: הבוט "שימרית סגל" מרטווט את הבוט "ישראל חיים")

{:refdef: style="text-align: center;"}
![protocols of the elders of zion](/img/2018-08-05-9.png)
{: refdef}

ויש עוד שורה ארוכה של דוגמאות, אבל אני מאמין שהבנתם את הסיפור. עוד ראוי לציין כי חלק מחברי הרשת מתעניינים מאוד במונדיאל בקטאר ומצייצים אודותיו לא מעט, וראיתי גם מספר ציוצים המתייחסים באופן חיובי משהו לאירן, שזה כיוון שאפשר להרחיב אודותיו בפוסט נפרד. רשתות אחרות פועלות גם הן באותו מרחב אירני-סעודי, ונראה שמושקעים בהן משאבים רציניים יותר מברשת הזו.

אבל חכו! זה עוד לא הכל! אמרנו שמדובר ברשת חובבנית? אז בואו נמשיך עוד קצת.

לטוויטר יש שירות כזה שמאפשר לשחזר את הסיסמה שלכם במידה ושכחתם אותה. ברם, מה קורה אם שכחתם גם את חשבון הדוא"ל באמצעותו נרשמתם? או את מספר הטלפון? אז לטוויטר יש טריק קטן בו הוא לא יספר לכם מה המייל או הטלפון, אבל כן ירמוז. אז בדקתי. לכמעט כל החברים ברשת המייל באמצעותו הם נרשמו לטוויטר הוא זה: 

> is\*\*\*@s\*\*\*\*\*\*\*\*\.\*\*\*
{: .acode}


לא משהו נפוץ במיוחד, ומשותף לרבים מהפרופילים. להלן שתי דוגמאות:

{:refdef: style="text-align: center;"}
![forgot password 1](/img/2018-08-05-10.png)
{: refdef}

{:refdef: style="text-align: center;"}
![forgot password 2](/img/2018-08-05-11.png)
{: refdef}

לאדם אמיתי אין שום סיבה לתת לפלטפורמה לניהול קמפיינים גישה לחשבון שלו. וכמו שראינו, אם תמונת הפרופיל גנובה, המייל דרכו נרשם הפרופיל דומה (או זהה), הצייצנים עוקבים זה אחרי זה, מחבבים ומפיצים זה את מסריו של זה, ולא עושים כמעט דבר פרט לדברים האלה, אפשר לומר במידה לא קטנה של וודאות שמדובר ברשת הבוטים העברית הראשונה שנחשפה לחלוטין. למיטב ידיעתי, בגלל שנראה שלא מדובר ברשת מסחרית אלא ברשת שהוקמה להפצת מסרים פוליטיים, מדובר גם ברשת הפוליטית העברית הראשונה שנחשפה. יאי לי.

**ומה עכשיו**

הרשת הזו היא חובבנית להפליא. החל משימוש בדומיין יחיד לרישום החשבונות, בשימוש בפלטפורמה מסחרית להפצת המסרים, בהדהוד שקוף של ציוצים, ובכלל בחוסר הבנה בסיסית של הפעלת מערך כזה. אודה ואתוודה שבעברי האפל גם אני הרמתי רשת כזו על מספר פלטפורמות חברתיות (לא למטרות פוליטיות, מיינד יו), וההשקעה בהסוואתה היתה עצומה. כאן נראה שלמי שמפעיל אותה אין אפילו את המודעות הבסיסית ביותר למה זו הסוואה ומדוע היא נחוצה.

כפי שהצהרתי בראשית הפוסט, אני לא מתכוון להצביע על מי שעלול להפעיל אותה, או מדוע הם עושים זאת. הבאתי את העובדות כפי שהן מובנות לי כעת לשיפוטכם, ואשמח לקבל את תובנותיכם כאן או בפיד.

כאמור, יש עוד כמה רשתות שנראה שאפשר לחשוף, אך הדבר דורש מאמץ והשקעה כספית שאני לא בטוח שיש לי את המשאבים לבצע כעת, אך אין ספק שהן שם, הן קיימות, צוברות קרדביליות לקראת היום בו יופעלו בקנה מידה גדול יותר. 

מתי אמרנו מתוכננות הבחירות?


