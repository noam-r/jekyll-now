---
layout: post_page
title: פרויקט הבוטים הגדול - מועדון המעריצים של בנימין נתניהו
description: 
---

אחרי מספר חודשים של עבודה והרבה מאוד מידע שנאסף ונותח בעמל רב, פרויקט הבוטים הגדול מתחיל לשאת פרי. זהו הפוסט הראשון בסדרה של כמה, שתתבסס כולה על הפרויקט והמידע שנאסף במהלכו. אחרי פרסום [הפוסט על חשיפת רשת צייצנים פוליטיים](https://tech.b48.club/2018/08/05/twitter-bots-in-israel.html), חברתי לידידי יובל אדם (@yuvadm), והתחלנו לחפור בתועפות של נתונים מטוויטר תוך פיתוח כלים יעודיים שיעזרו לנו. הרשת הראשונה שנכתוב עליה מאופיינת בהערצה, מעט פאתטית, לראש הממשלה בנימין נתניהו, ושנאה יוקדת לרעייתו, שרה. אנחנו לא יודעים אם לנתניהו עצמו יש קשר לרשת, אבל כן יכולים להראות כי התקשורת הרוסית באנגלית, [המקושרת](https://www.washingtonpost.com/business/economy/russian-propaganda-effort-helped-spread-fake-news-during-election-experts-say/2016/11/24/793903b6-8a40-4ca9-b712-716af66098fe_story.html?noredirect=on) למנגנון התעמולה הרשמי של פוטין, ציטטה פנינים מחברי הרשת בלפחות שלוש הזדמנויות שונות. כמו כן מצאנו עדויות לקיומן של רשתות נוספות הפועלות באותה צורה המעריצות לכאורה גם מנהיגים במדינות אחרות.

לטובת אלה מכם שלא נחשפו לפוסט הקודם, אחזור על כמה מהנקודות העיקריות שעלו בו. אלה מכם שקראו את הפוסט הקודם מוזמנים לדלג לפסקה הבאה. המטרה המרכזית של שימוש בבוטים, בבובות גרב, או בכימרות (על כך מיד) למטרות פוליטיות היא ליצור מראית עין של תמיכה - באדם, בארגון או בעמדה,ועל מנת לייצר תמיכה, ראשית יש ליצור מהימנות.  אנשים נוטים ליחס אפס משקל לציוצים שמגיעים מחשבונות בלי פעילות ובלי עוקבים, ולכן צריך לייצר לבוטים עוקבים, ולתת משקל (מזוייף) לדברים שלהם על ידי הדהודם ופיברוטם. יש מטרות נוספות, אבל בהקשר של הרשת הנוכחית הן פחות משמעותיות. כן הסברתי על מטא-דאטה וכיצד המטא-דאטה שמספקת טוויטר מאפשר לאסוף אינדיקטורים שונים העשויים להצביע על קיומן של רשתות בוטים. זה חשוב כי המטא-דאטה ממשיך לספק לנו את ההוכחות החזקות ביותר לקיומה של הרשת אותה נציג.

**בוטים, בובות גרב, וכימרות**

לא עמדתי על כך בפוסט הקודם, אבל ישנה יותר מאפשרות אחת לזהם את השיח. בפוסט הקודם התמקדתי בבוטים, שהם בעצם רובוטים, תוכנות מחשב, שמבצעות משימות שהוגדרו להם. מרגע שהוגדרו, הבוטים פועלים באופן עצמאי. למשל אני יכול להכין דף מסרים ארוך, ולתת לבוטים שלי להפיץ אותו לאורך מספר ימים בלי שאצטרך לקום בשלוש בלילה לשם כך. להבדיל, בובות גרב הינן חשבונות המופעלים על ידי בני אדם. אדגיש שהעניין אינו אם קראתי למשתמש שלי בשם "יוסי וולך" במקום "נעם רותם", אלא בן אדם שמפעיל חשבונות רבים, כל אחד עם זהות מפוברקת אחרת, שמיועדים ליצור מראית עין של תמיכה. כאמור, ההבדל בין שני הסוגים חשוב, כי בני אדם פועלים שונה מרובוטים: הם מתנסחים באופן מורכב הרבה יותר, הם לא פועלים 24 שעות ביממה שבעה ימים בשבוע (אלא אם הם פועלים במשמרות יקרות ומאורגנות היטב). לכן יש לשני הסוגים דפוסים שונים של פעילות. סוג נוסף של פעילות כזו מתבצע באמצעות "כימרות", שזה שילוב בין בוט לבין מפעיל אנושי. למשל, אני מצייץ על חיבתי לפסלי מרציפן ותוגתי מביטול הסדרה "שושלת", ומאותו חשבון מצייץ גם בוט את דף המסרים של תנועה כלשהי. השימוש בכימרות נעשה על מנת לייצר אמינות גבוהה יותר ממה שיכולה לעשות מכונה, ועדיין לשמור על היכולת להדהד את המסרים המוכתבים מלמעלה. 

כדי להסביר קצת יותר לעומק איך בעצם עבדנו כדי למצוא את הרשתות האלה, נצלול קצת לתהליכים שהובילו אותנו לממצאים האלה. אם אין לכם כח לזה, אתם יכולים לקפוץ ישר לפרק "הממצאים".

**מתודולוגיה**

בתחילת הדרך, ביקשנו מכם לשלוח לנו חשבונות שאתם חושדים שהם בוטים. קיבלנו המון חשבונות, אותם סיננו בעיקר באופן ידני . זו לחלוטין לא היתה משימה קלה, מכיוון שבין החשבונות החשודים היו כאלה שפשוט הופעלו על ידי בני אדם אמיתיים, בשר ודם, שאיך לומר - אינם הכפיות החדות ביותר במגירה. 

בעזרת ההשתתפות האקטיבית של חברות וחברי הפיד, נתנו לכלים האוטומטיים שכתבנו למפות בצורה כמעט מלאה את כל רשת הטוויטר הישראלית ואת זו המקיפה אותה. מיפינו עשרות מיליוני חשבונות, על כל המידע הפומבי הנמצא בהם. כך מיפינו לא רק את התוכן של חשבונות בודדים, אלא יותר חשוב מזה את הקשרים בין חשבונות שונים. כמו כן, מכיוון שהמידע הזה נמצא אצלנו עכשיו, גם אם יחליטו מפעילי רשתות שונות למחוק את הציוצים או החשבונות, או לשנות את שמותיהם, אנחנו נדע מזה ונוסיף את השינוי לרשימת האינדיקטורים החשודים.

את המידע שאספנו הצלבנו עם החשבונות החשודים שנשלחו אלינו וכך התחלנו למפות צבירים (Clusters) של חשבונות שנראה כי מפת הקשרים שלהם אינה אורגנית, קרי, היא נראית מתוכננת ולא טבעית.

{:refdef: style="text-align: center;"}
![](/img/2018-11-06/image_0.png)
{: refdef}

בויזואליזציה הזו אפשר לראות, למשל, את הצביר האדום, שהם חברי הרשת שלנו. מפת הקשרים מראה שהם מבודדים מאוד משאר הטוויטרספרה, וכולם מרוכזים סביב שלושה חשבונות (הצמתים במרכז התמונה) - טופולוגיה שונה לחלוטין מהתנהגות אורגנית של חשבונות.

לצורך השוואה, הכנו גם הדגמה של איך נראה שימוש אורגני בטוויטר, למשל עם העוקבים והנעקבים של יובל ושלי. רואים את ההבדל?

{:refdef: style="text-align: center;"}
![](/img/2018-11-06/image_1.png)
{: refdef}

חשוב לציין ששתי הויזואליזציות נוצרו ע"י שימוש באותו אלגוריתם תצוגה (force-directed layout, למתעניינים) עם אותם פרמטרים בדיוק.

מכיוון שאנחנו מאוד מוגבלים במשאבים שלנו, החלטנו להתמקד באחד הצבירים, וזו הרשת עליה אנחנו כותבים ברשימה הזו. בפרקים הבאים, אם נצליח לגייס את המשאבים הדרושים להמשך, נעבור לצבירים נוספים, גדולים יותר.

ובכן, בצביר שהתגלה בלטה קבוצה של חשבונות של מי שהציגו עצמם כחרדים ונראה שהקשרים ביניהם היו חשודים. רבים מהם עקבו זה אחרי זה והדהדו זה את ציוציו של זה גם כשאלה נראו תלושים לחלוטין מהמציאות. התחלנו לבדוק את המטא-דאטה שלהם וגילינו מאפיין ייחודי - למרות שהם חשבונות *המצייצים* בעברית, שפת הממשק שלהם, השפה בה מוצגת המערכת, זו שקובעת אם יהיה כתוב על הכפתור "אישור" בעברית או "OK" באנגלית, למשל, היתה טורקית. כן, טורקית. כשבדקנו את הציוצים עצמם, מצאנו שרבים מהם צוייצו מהקליינט Twitter Lite, שזה הקליינט המופיע כאשר גולשים מהדפדפן בטלפון הנייד. למה זה חשוב? כי מכיוון שהוא פשוט יותר, רבות ממערכות האוטומציה של רשתות הבוטים הפופולריות אוהבות לרוץ עליו. כאשר בדקנו מהו האימייל לשחזור סיסמא מצאנו כי לרבים מהם כתובת מייל מאותו דומיין. זה לכשלעצמו לא מהווה סיבה מספקת, כי הרי להמון משתמשים יש מייל בג'ימייל או באאוטלוק, למשל, אבל זה עוד אינדיקטור:

{:refdef: style="text-align: center;"}
![](/img/2018-11-06/image_2.png)
{: refdef}

{:refdef: style="text-align: center;"}
![](/img/2018-11-06/image_3.png)
{: refdef}

{:refdef: style="text-align: center;"}
![](/img/2018-11-06/image_4.png)
{: refdef}

בחינה ידנית של העוקבים והנעקבים, כמו גם של תכני הציוצים ושל הלייקים, ומשחק עם הפרמטרים של זיהוי הצבירים, הרחיבה את רשימת החשבונות ברשת לכ-150, ובחינה של המטא-דאטה של החשבונות הנוספים העלתה כי ברוב מוחלט של המקרים, המאפיינים הם זהים. סביר להניח שישנם עוד חשבונות ברשת שלא אותרו על ידי הכלים שלנו.

לאחר שסימנו את החשבונות השייכים לרשת, בחנו את תכני ומאפייני הציוצים שלהם. בדקנו מתי נוצרו החשבונות האלה, בדקנו באילו שעות ביום ובאילו ימים בשבוע הם פעילים, באילו תאריכים הם היו פעילים במיוחד ומה עוד קרה באותם התאריכים, בדקנו מה אחוז הריטווטים של כל חשבון מסך הציוצים שלו, ומהי מפת המילים בהם עושה הרשת שימוש. כן ביצענו ניתוח מעמיק יותר לכמה מהתכנים המוזרים יותר שצייצה הרשת. לחלק מהמשימות כתבנו כלים יעודיים, וחלק פשוט נעשו ידנית בעבודה מייגעת. 

**ממצאים**

הרשת הראשונה עליה בחרנו לכתוב כחלק מפרוייקט הבוטים הגדול היא רשת פשוטה יחסית, שלא צריך להיות בעל דיפלומה מפונפנת של סיום בית ספר יסודי על מנת להבין את מטרותיה. מה שמעניין יותר הוא להבין מי מפיץ את התכנים האלו, וכן להבין עוד טכניקות בהן משתמשות רשתות שכאלו. מתוך 11,874ציוצים של הרשת שנבחנו, כ-75% (8,830)  מתייחסים באופן ישיר לנתניהו באחד משלושת חשבונותיו (@netanyahu, @IsraeliPM, @IsraeliPM_heb), בין אם כריטווט ובין אם כהתיחסות אליו. כמו כן, כ-7% מהציוצים מתייחסים לשרה נתניהו בצורה משפילה ומעליבה. כמעט 20% מכלל ציוציי הרשת הם ריטווטים של החשבון [@rosennisrah](www.twitter.com/rosennisrah) ויותר מ-10% נוספים הם שיחה עימו. הציוצים של רוזן-ישרא לבדה הם כ-15% מכלל ציוציי הרשת. תיכנסו רגע לקישור לחשבון הטוויטר של אותה ישרא, ותטעמו בעצמכם במה מדובר. וכן, בביו מתארת את עצמה הצייצנית כחברה (girlfriend) של נתניהו והנה הציוץ הנעוץ שלה: 

{:refdef: style="text-align: center;"}
![](/img/2018-11-06/image_5.png)
{: refdef}

כל הציוצים הנוספים בחשבון הם ציוצי הערצה דומים לנתניהו או ריטווטים שלו, ורוב רובם של ציוצי הרשת הם ציוצי תמיכה פאתטיים למדי, ריטווטים שלהם או חיזוקים להם. קל לפטור חשבונות כאלו כחסרי כל חשיבות והשפעה, אבל הציוצים של רוזן ישרא צוטטו שלוש פעמים בכלי תקשורת (לצד ציוצים נוספים) כדוגמא להלך הרוח בטוויטר ביחס לנתניהו. במקרה או שלא במקרה, בכל שלושת המקרים, מדובר בכלי תקשורת רוסיים ([1](https://www.rt.com/news/427473-netanyahu-iran-twitter-rant/), [2](https://sputniknews.com/middleeast/201712191060126209-netanyahu-grateful-us-veto-jerusalem/), [3](https://sputniknews.com/viral/201805221064681734-israel-iran-us-nuclear-deal/)). 

{:refdef: style="text-align: center;"}
![](/img/2018-11-06/image_6.png)
{: refdef}

כשבחנו את פעילות הרשת על ציר הזמן, מצאנו ששני הימים בהם היו הכי הרבה ציוצים הם ה-6.12.17 וה-15.5.18. קשה לדעת בוודאות מה אירע באותם תאריכים והניע את פעילות הרשת, אבל אם נסתמך אך על כותרות העיתונים ([6.12.17](https://www.the7eye.org.il/272411), [15.5.18](https://www.the7eye.org.il/289676)), נקל לזהות בהם את ביקורו של טראמפ בירושלים ואת העברת שגרירות ארה"ב לירושלים, שני "הישגים" שנתניהו שמח לזקוף לזכותו. טראמפ בולט גם ב-[8.5.18](https://www.the7eye.org.il/288927), אז עמד לדיון ההסכם הבינלאומי עם איראן, ואיראן חוזרת בנקודת שיא נוספת, ה-[11.2.18](https://www.the7eye.org.il/279448), אז אירע עימות צבאי ישיר בין ישראל לאיראן. תאריכים נוספים בהם הייתה פעילות בולטת של הרשת הם ה-[31.10.17](https://www.the7eye.org.il/268339), [24.12.17](https://www.the7eye.org.il/daily-report?d=2017-12-24), וה-[20.3.18](https://www.the7eye.org.il/283617), אך בהם לא זיהינו נושא מובהק אחד בכותרות.

תכנים נוספים הם "תכני סרק" כדוגמת שבת שלום, חג שמח, שיחות או ריטווטים בתוך הרשת, ריטווטים של חשבונות נוספים, וכן ניאוצים, השמצות, ותקיפות מילוליות, ולאלה נתייחס בהמשך. לצורך הנגשת התכנים הכנו שתי מפות מילים, אחת בעברית ואחת באנגלית, של כל הציוצים של חברי הרשת:

{:refdef: style="text-align: center;"}
![](/img/2018-11-06/image_7.png)
{: refdef}

{:refdef: style="text-align: center;"}
![](/img/2018-11-06/image_8.png)
{: refdef}

כמו ברשת הקודמת עליה כתבתי, גם כאן נטלו מפעיליה חירות אמנותית בבחירת תמונות הפרופיל של החשבונות המפוברקים שפתחו. למשל, הציוץ הנעוץ של "אהובה לוי", זה שמקדם כל מי שמסתכל בדף הפרופיל שלה, הוא של תמונת הפרופיל החדשה שלה.

{:refdef: style="text-align: center;"}
![](/img/2018-11-06/image_9.png)
{: refdef}

אבל אין אהובה לוי ואין תמונת פרופיל. התמונה לקוחה אי שם מהאינטרנט.

{:refdef: style="text-align: center;"}
![](/img/2018-11-06/image_10.png)
{: refdef}

למעשה, אהובה החליפה יותר מאת תמונת הפרופיל. כשאנחנו הכרזנו על הפרויקט והתחלנו את איסוף המידע, תוך 3 ימים החליף חשבון בשם "YoelishGad" את שמו ותמונתו וכך נולדה "אהובה לוי".

{:refdef: style="text-align: center;"}
![](/img/2018-11-06/image_11.png)
{: refdef}

לעומתה, השם ותמונת הפרופיל של "דינה יהודה" מעידים כי מדובר במשתמשת. אך בביו שלה מתייחסת לעצמה דינה דווקא בלשון זכר. זו כמובן לא בעיה, מגדר הוא ספקטרום וכל זה, אבל כשמדובר בחשבון המציג את עצמו כאישה יהודית-חרדית אשר שפת הממשק שלה היא טורקית ו-52% מכל הפיברוטים שלה הולכים לחשבון שנמצא במרכז הרשת - זה עלול לעורר שאלות.

משה בני מתחזק באופן שוטף, כך נראה, שני חשבונות נפרדים, moshebeni ו-mosabeni.

{:refdef: style="text-align: center;"}
![](/img/2018-11-06/image_12.png)
{: refdef}

{:refdef: style="text-align: center;"}
![](/img/2018-11-06/image_13.png)
{: refdef}

משה סובל מאנגלזת קשה, כנראה תוצאה של גוגל טרנסלייט:

{:refdef: style="text-align: center;"}
![](/img/2018-11-06/image_14.png)
{: refdef}

הסנטימנט של משה, על אף העילגות, ברור דיו. זה די מפתיע, אם כן, ש[מוחמד אל-נ](https://twitter.com/el_necef)[סף](https://twitter.com/el_necef), שמציג את עצמו כתושב צנעא בירת תימן, ריטווט את הציוץ הזה. אם נסתכל בלייקים של מוחמד, נראה שהם כולם לציוצים של  @rosennisrah, החשבון שעומד במרכז הרשת. להשלמת התמונה, גם שפת הממשק של החשבון של מוחמד אל-נסף היא טורקית.

**חריקות שפתיות ותרבותיות**

בציוץ נוסף מכנה משה, שכזכור מציג את עצמו כיהודי חרדי המשרת בצה"ל, את הכותל המערבי כ"חומה המערבית". כמה יהודים-ישראלים-חרדים דוברי עברית אתם מכירים שעושים את הטעות הזו?

בציוץ אחר הוא מברך בברכת "חג חנוכה קדוש", על אף שחנוכה כלל לא נחשב כחג, ובטח לא כחג קדוש (ווידאתי זאת עם כמה ידידים חרדים, שאחד מהם הסתייג ואמר שאולי אפשר להתייחס לביטוי היידי "הייליגער חניכה", אך שזה מאוד לא נפוץ). בכל מקרה, זה רק עוד אינדיקטור שמשהו מסריח ברשת.

{:refdef: style="text-align: center;"}
![](/img/2018-11-06/image_15.png)
{: refdef}

{:refdef: style="text-align: center;"}
![](/img/2018-11-06/image_16.png)
{: refdef}

צייצנית אחרת, גם היא חברת הרשת, שגם היא מציגה עצמה כיהודיה, שיתפה תמונה יפה לפני יום כיפור ואיחלה "יום כיפור שמח" עם שופר ומגן דוד.

אפשר לראות גם את תמונת הפרופיל של ישרא רוזן, החשבון המרכזי ברשת. ישרא מציגה עצמה כחברה של ביבי, אבל בתמונת הפרופיל, בה יש ציור של נתניהו שצויר ביד, היא כותבת "אני אוהב אותך אהובי". שוב נראה שמי שכתב את זה אינו דובר עברית ברמה סבירה. זה נראה כמו תרגום מכונה.

{:refdef: style="text-align: center;"}
![](/img/2018-11-06/image_17.png)
{: refdef}

**אנשי קש**

כמה מצייצני הרשת תקפו את שרה נתניהו, חלקם בצורה בוטה למדי. זה די הפתיע אותנו, בהתחשב בתוכן הברור של הרשת, שהיא תמיכה בלתי מסויגת בבנימין נתניהו.

{:refdef: style="text-align: center;"}
![](/img/2018-11-06/image_18.png)
{: refdef}

{:refdef: style="text-align: center;"}
![](/img/2018-11-06/image_19.png)
{: refdef}

{:refdef: style="text-align: center;"}
![](/img/2018-11-06/image_20.png)
{: refdef}

{:refdef: style="text-align: center;"}
![](/img/2018-11-06/image_21.png)
{: refdef}

הדפוס הזה של תקיפת שרה נתניהו חוזר על עצמו גם כתגובה לציוצים של נתניהו למנהיגי העולם וזוכה להדהוד משמעותי של חברי הרשת על מנת ליצור לו משקל. כך למשל נרנדרה מודי נחשף למתקפות על הגברת נתניהו, וכך גם דונלד טראמפ ומנהיגים נוספים. האסטרטגיה הזו לא ברורה לנו עד הסוף, אך יתכן שהיא נועדה להסיט את הדיון מנתניהו לרעייתו, שעל פי חברי הרשת אחראית לכשליו של ראש הממשלה הישראלי, היא, ולא הוא הנשגב והמושלם.

{:refdef: style="text-align: center;"}
![](/img/2018-11-06/image_22.png)
{: refdef}

וזה לא הדפוס הבעייתי היחיד: המשתמש Hussain El Bedr מקלל קללות אנטישמיות משתמש אחר בשם "אבי עופר" (שמאז הוסר על ידי טוויטר). באופן מפתיע משהו, החשבון היחיד אחריו עוקב ואותו לייקק חוסיין האנטישמי, הוא החשבון של "החברה של בנימין נתניהו", רוזן ישרא.

{:refdef: style="text-align: center;"}
![](/img/2018-11-06/image_23.png)
{: refdef}

דוגמא אחרונה היא של משתמש בשם יצחק הרצוג, שמקלל את ליאור הררי, פעיל הליכוד הבולט. החשבון @Likudnetanyahu הוא חשבונו המוצהר של הררי, בעוד שהחשבון @liorhara נושא את שמו של הררי (עוד על כך בהמשך):

{:refdef: style="text-align: center;"}
![](/img/2018-11-06/image_24.png)
{: refdef}

אם ההתקפות על שרה היו תמוהות, שתי הדוגמאות האחרונות ברורות יותר. אין חיות כאלו. מי שמלייקק ציוצי הערצה לנתניהו לא יכול להיות אנטישמי בשם חוסיין אל-בדר, או תוקף ליכודניקים בשם יצחק הרצוג, בוז'י או לא. 

{:refdef: style="text-align: center;"}
![](/img/2018-11-06/image_25.png)
{: refdef}

כאמור, בליל המידע כאן הוא מרשים, אך הנתונים הם הנתונים. עכשיו צריך לנסות לעשות קצת סדר בברדק הזה. ההסבר שלנו לתקיפות ולהשמצות הללו הוא שמדובר במאמץ לבנות אנשי קש. למפעיל(י) הרשת מועיל שישנם חשבונות שמוצגים כשונאי יהודים, כשונאי ליכודניקים או כשונאי שרה נתניהו. למה זה מועיל להם? אולי כי זה מחזק טיעונים מתקרבנים, כמו אלה שמצייצים בלי להתעייף "אני שמאלני - אבל…" ואז מטילים טיעון אנטי-שמאלני מובהק.

**ליאור הררי**

שמו של פעיל הליכוד המושבע ומומחה רשתות חברתיות, המפעיל, בין השאר, את [עמוד הפייסבוק "אוהבים את שרה נתניהו"](https://www.facebook.com/lovesaranetanyahu), ליאור הררי, עלה כמה פעמים במסגרת חקירת רשת זו. ישנו חשבון שמשתייך לרשת, ללא הרבה פעילות, ששפת הממשק שלו היא טורקית, ואשר נקרא ליאור הררי (@liorhara), ישנו חשבון נוסף ששיך לרשת בשם Lior Harari (עם שם המשתמש @harari_lior)  וישנו גם חשבון אחר, שידוע שהינו החשבון של הררי (@Likudnetanyahu). החשבון @harari_lior הוא העוקב הראשון של החשבון @rosennisrah, שהינו החשבון המרכזי ברשת. נדגיש, עוקב ולא נעקב. אותו חשבון שמציג עצמו כליאור הררי (@harari_lior) החל לעקוב אחרי ישרא לפני כל אדם אחר, ולפני שהיו לה ציוצים בחשבון. חשבונו הרשמי של הררי  (@Likudnetanyahu) מגיב מדי פעם לציוצי חברי הרשת, אך זה אינו אינדיקטור שיכול להצביע על מעורבות.

חשוב להדגיש כי לא מצאנו קשר כלשהו בין ליאור הררי האדם לחשבון שקרוי על שמו, ויתכן שמישהו מנסה להשתמש במוניטין שלו כמקורב לבני הזוג נתניהו על מנת לייצר סוג של "אמינות" חובבנית לרשת.

**רשתות קשורות**

במהלך המחקר שלנו מצאנו עדויות לקיומן של אופרציות נוספות שיתכן שהן קשורות לרשת עליה אנחנו כותבים כאן. למשל, חלקים מהציוץ הנעוץ של ישרא מופיעים במדויק, כולל שתי-נקודות-ללא-רווח בציוצים נוספים, כולל הביטוי העילג והנדיר "I kiss you from lips" בציוצים שמופנים לסגן נשיא מפלגת התנועה הלאומית בטורקיה, ולמיודענו דונלד טראמפ.

{:refdef: style="text-align: center;"}
![](/img/2018-11-06/image_26.png)
{: refdef}

{:refdef: style="text-align: center;"}
![](/img/2018-11-06/image_27.png)
{: refdef}

מכיוון שהמנדט שלקחנו לעצמו הוא להתמקד בפעילויות המכוונות נגד ישראלים, ומשאבינו המוגבלים, נאלץ להותיר את המשך המחקר אודות הרשתות הזרות המשיקות הללו לגורמים אחרים.

**לסיכום**

בשילוב עם שפת הממשק (טורקית), חוסר ידיעת השפה מפי מי שאמורים להיות צברים, תמונות הפרופיל המזויפות, ניתוח הקשרים, ועוד שלל אינדיקטורים, אפשר לומר במידה מסוימת של וודאות כי אנחנו עדים לניסיון חובבני של שחקן זר להשפיע על השיח בארץ. אולי במימון של שחקן מקומי שרצה להרחיק עצמו מהאופרציה או לחסוך כמה שקלים על ידי שימוש במפעיל זול, אבל כמו שאומר הפתגם הידוע: מי שמשלם בבוטנים - מקבל קופים.

הקמה ותפעול רשת כזו זה מאמץ הדורש לא מעט משאבים של זמן וכסף, לא מדובר פה באופרציה שמפעיל אדם בודד ממרתף בית הוריו. פתיחה של חשבון מייל יעודי לכל חבר ברשת, פתיחה של החשבון בטוויטר שפעמים רבות דורשות מספר טלפון פעיל, ואז תזמור של מאות חשבונות במקביל לפעול במגוון אופנים לקידום אסטרטגיה אחת. הערכה זהירה וחסכנית של העלויות הנדרשות היא של אלפי דולרים בחודש, אך העלות הכוללת היא ככל הנראה יותר מכך.

כמה מהנקודות שלא הצלחנו לענות עליהן מהניתוח הטכני שביצענו הן מי עומד מאחורי הרשת הזו, מדוע שפת הממשק של משתמשי הרשת היא טורקית, ומדוע כלי התעמולה הרוסיים [שהיו שותפים מלאים](https://www.thedailybeast.com/how-russia-dominates-your-twitter-feed-to-promote-lies-and-trump-too) לאופרציות דומות בארצות הברית ובמדינות אחרות מוצאים עניין ומפיצים את תכניה.

רצינו לקחת את ההזדמנות ולהודות לכל אלה מכם שתרמו את משתמשי הטוויטר שלכם לצורך איסוף המידע, הפרויקט לא היה מצליח בלעדיכם. תודה גם לאלה מכם איתם התייעצנו בנוגע לשלל עניינים הנוגעים לרשתות, לוחמה פסיכולוגית, וההשפעות של הרשתות האלה בעולם, ומילה טובה לטוויטר: מידע על הרשת הועבר לטוויטר לפני מספר ימים ולמרות שלא יצרו איתנו קשר נראה שהם עשו עבודה מהירה והשעו את כל החשבונות עליהם דיווחנו.

כדי לראות רשימה של החשבונות אותם זיהינו בוודאות (וכראיה - הם גם נסגרו על ידי טוויטר) אפשר ללחוץ [כאן](https://gist.github.com/yuvadm/ec4aeaa2f3835c309ba6db965e06bc07). נחזור ונאמר שחשבונות אחרים השייכים לרשת עליהם לא דיווחנו (עדיין) לטוויטר - נשארו פתוחים.

**בפרקים הבאים**

ובכן, כפי שציינו, משאבים רבים מאוד הושקעו בבניית התשתית שמאפשרת לנו להתחקות אחרי אופרציות מרושעות שכאלה. כתבתנו שורה של כלים יעודיים לאיסוף וניתוח המידע, אספנו מידע על עשרות מיליוני חשבונות, ומיפינו את הקשרים שלהם. זיהינו עוד מספר רשתות, חלקן גדולות משמעותית מזו עליה כתבנו הפעם, וככל הנראה נמשיך באותו כיוון. עם זאת, המשאבים הדרושים להמשך הפעילות אינם קטנים, ואנחנו מחפשים מסגרת שתאפשר לנו להמשיך ולהעמיק, ואולי אפילו להרחיב את הפעילות לרשתות חברתיות נוספות כמו פייסבוק או אינסטגרם, שגם בהן מתרחשות פעילויות אפלות שכאלה, כי בסופו של דבר העקרונות לזיהויין דומים. אם לא נמצא מסגרת כזו - לא נוותר, חלילה, אך היכולת שלנו להמשיך ולהשקיע את עשרות ומאות השעות הנדרשות תהיה מוגבלת יותר.

אנחנו ממשיכים לראות רשתות גדלות מדי יום, ורשתות חדשות קמות, ומאמינים שלקראת הבחירות מפעילי הרשתות יעלו הילוך וכולנו נסבול מזה. כאמור, נמשיך את הפרויקט בכל מקרה לפחות עד הבחירות, אבל בהעדר משאבים התוצרים יהיו דלים יותר. כמו כן, הפרויקט עצמו הוא פרויקט פתוח, ובשלב מסוים נשחרר את הכלים שכתבנו לשימוש הכלל, אבל לא לפני שנמצה את המידע שנאסף ונדווח על הרשתות לטוויטר לצורך סגירתן. 

